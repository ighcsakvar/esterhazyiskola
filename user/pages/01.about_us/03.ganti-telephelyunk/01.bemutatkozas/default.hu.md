---
title: Bemutatkozás
date: '2021-03-01 12:24'
hide_git_sync_repo_link: false
---

<div markdown="1" class="centered-text">
#### Esterházy Móric Nyelvoktató Német Nemzetiségi Általános Iskola Gánti Telephelye

##### Gánt

Ez a mindössze 845 fős sváb település a Vértes déli szélén fekszik. Közigazgatásilag Gánthoz tartozik Vérteskozma, Kőhányás, Gránás kültelek és Bányatelep is.

Gántot először az az 1193-as okirat említi, melyben III. Béla király a székesfehérvári keresztes lovagok javadalmai közé sorolja a területet, ahol a falu fekszik.

Források szerint a településen már 1781-ben működött katolikus iskola.

A mai iskolaépületet 1936-ban építették. Az alsó tagozat érdekes módon már a kezdetektől fogva összevontan működött, a felső tagozatot viszont már külön osztályokban folytatták a tanulók. Miután a tanulói létszám csökkent, ezért 1978-ban a gyerekek Csákberényben folytathatták a felsőt, majd 1985-től pedig már Csákváron.

A telephelyen családias légkörben tanulhatnak a gyerekek összevont csoportokban. Jelenleg az első második és a harmadik negyedik osztályok összevonására került sor.

Az iskola épületét az elmúlt években a helyi önkormányzat felújította, a termek ki lettek festve, cserélték a nyílászárókat, a mosdókat is megújították, a termekben lévő világítás korszerűsítésére is sor került, valamint az aulában található lambéria is renoválva lett. Szeretném megemlíteni, hogy az iskola falát díszítő csodálatos Bogyó és Babóca festmény egykori tanítók kezemunkáját dicsérik. A tágas aulából két hatalmas terem nyílik, itt folynak minden nap a tanórák. A folyosóról közelíthető meg az iskola tornaterme, ahol rossz idő esetén tornáznak a gyerekek. Jó időben azonban a testnevelés órák az udvaron folynak.

Irigylésre méltó, hatalmas, füvesített, fásított udvaron játszhatnak, futkározhatnak a Gánton tanuló   nebulók a szünetekben. Az udvarunkon van egy kötélpálya, két mérleghinta, egy állványos hinta, homokozó és egy váras csúszda. Mindezek mellet még mindig marad hely a fiúknak, ahol kedvükre focizhatnak. Valamint büszkélkedhetünk egy kerti pagodával is, ahová bármikor kimehetünk kézműveskedni vagy csak ücsörögni.

A tanulóközösségek létszáma ugyan alacsony, ám ennek az előnyét a tanítás folyamatában lehet és kell is kihasználni. Ennek köszönhetően több időt tudunk egy-egy gyerekre fordítani oktatás és képességfejlesztés szempontjából.
 
Fontosnak tartjuk egy odafigyelő, serkentő környezet megteremtését, ahol minden egyes gyermek a képessége szerinti legtöbbet tudja „kihozni magából”. Iskolánkban nemcsak a tanulólétszám, hanem a tantestület is kis létszámú, így családias légkörben tudunk dolgozni. Az iskolában, órákon, szünetekben történt dolgokat mindig megbeszéljük, konzultálunk. A szakos ellátottság intézményünkben megoldott.

A gyerekeknek már elsős koruktól kezdve lehetőségük van, hogy a német nyelvet elsajátítsák heti 6 órában. Hozzáteszem, hogy már a helyi  óvodában témahetek keretében ismerkednek a nyelvvel, így az elsős korukra már egyáltalán nem idegen számukra. Ez a mai világban egy óriási lehetőség. Persze a tanulók egy része sváb családból származik és otthon is hallhatják a sváb szót, azonban mindenképpen előny, hogy ilyen nagy óraszámban van lehetőségük gyakorolni ezt az idegennyelvet.

A gyerekek nagy szerencséjére az egyik kedves szülő önként, a saját szabadidejében heti egy alkalommal tart sváb táncot az iskolásoknak és az óvodásoknak is egyben. A tánccsoport rendszeresen szerepel különböző sváb rendezvényeken. Ez is egy jó alaklom az összekovácsolódásra. Nagyon erős, összetartó közösség.

A tanévben az alábbi ünnepeken- és programokon veszünk részt a tanulókkal, melyek szorosan kapcsolódnak a falu életéhez, a helyi hagyományokhoz. Ezekkel szeretnénk tanulóink német nemzetiségi identitástudatát erősíteni, a programok összekötő erejének átélésével a hagyományok ápolására, megőrzésére nevelni őket. 

* Falu- és Bányásznap (szerepelnek az iskola táncosai)
* Márton napi lámpás készítés és felvonulás
* Szalamander felvonulás, Borbála nap (lámpásokkal vonulnak a gyerekek a faluban)
* Karácsonyi ünnepkör: Advent- szombati foglalkoztató és Advent vasárnapi műsorok,
* Idősek karácsonyán is szerepelnek az iskolások más meghívottak mellett
* Várgeszetsen vendég szerepelnek iskolásaink a sváb betlehemessel már évek óta
* Karácsonyi süteménysütés 
* Januárban a Svábbálon táncolnak az iskolások
* Doni megemlékezésen énekelünk
* Farsangi játékdélután 
* Tél-temető felvonulás és szalmabábú égetés
* Felkészülés a nemzetiségi német versenyre
* Tojásgurítás a Treplácon húsvét hétfőn 40
* Pünkösdi májfa-döntő ünnepség

**Ezt mondták rólunk**

<blockquote cite="Szabóné Tóth Tímea">A gánti iskolába járt mindhárom gyermekem. Ebben a kis közösségben mindenki ismer mindenkit, ezért mindig megnyugvással töltött el, hogy jó helyen vannak, valaki mindig figyel rájuk. A pedagógusok mindig az egyes gyerekek képességeihez, igényeihez igazították a tanítást.

Fiam jelenleg már gimnáziumi tanuló, amit nagyon jó eredménnyel végez, ehhez az alapokat Gánton kapta meg, különösen német tudásával emelkedik ki társai közül, hiszen ő már óvódás kora óta ismerkedett a nyelvvel. Lányaim felső tagozatba járnak, és dicsekvés nélkül mondhatom, hogy osztályukban a legjobbak közé tartoznak. Szorgalmasak, fegyelmezettek, az elvárásoknak igyekeznek mindig a legjobban megfelelni.

A gyerekeknek – és nekem is, mint szülőnek - mindig volt kihez fordulni a problémákkal, gondokkal, és mindig kitartó türelemmel próbálták formálni a kicsik tudását, személyiségét. Bizony ez nem volt mindig könnyű, hiszen az iskola többször küszködött pedagógushiánnyal, ennek ellenére a diákok sosem kerültek hátrányos helyzetbe. Megkapták azokat az alapokat, amire véleményem szerint minden gyereknek szüksége lenne ahhoz, hogy a későbbi tanulmányaik során ne ütközzenek nehézségekbe, valamint, hogy megfelelően tudjanak szocializálódni.

Még egyszer köszönünk mindent!</blockquote>

<blockquote cite="Schveighardt Veronika">Családias, barátságos légkör. A pedagógusok kedvesek, nyitottak,segítőkêszek mind a gyerekek mind a szülők felé. Egyszóval egy szuper kis közössêg, kisfiam nagyon szeretett ide járni.</blockquote>

<blockquote cite="Krauszné Gróf Zsuzsanna">A gánti alsó tagozat legnagyobb előnye a kis létszámú osztályokban van. Családias, biztonságos környezetben.</blockquote>

<blockquote cite="Dudás Krisztina">Családunk legjobb döntése volt, hogy lányunkat, akár csak egy évre is a 4.évfolyamra beírattuk a gánti iskolába. Eddig is német nemzetiségi iskolába tanult. Nagyon örültünk, amikor kiderült, hogy itt is emelt óraszámban tanulhat németet. A tanító nénije, nagyon segítőkész, kedves és értően tanító volt. Megszerettette lányunkkal a matematikát és a németet is. Gyorsan beilleszkedett gyermekünk, szeretett ide járni.</blockquote>

<blockquote cite="Kovácsné Zöld Melinda">Kis létszámú iskola, épp ezért a nevelőknek sokat lehet köszönni. Aki gyengébb képességű, azokat a gyerekeket a szárnyaik alá veszik és segítik őket. Emellett a szabályok betartásával kapcsolatban olykor rugalmasak. Sok jót lehetne még írni. Az elkövetkezendő gyermekek szülei remélem megtapasztalják majd.</blockquote>

<blockquote cite="Spergelné Rádl Ibolya">Iskolásként, a gánti iskolában kezdtem meg tanulmányaimat összevont osztályban. Nagyon szerettem ide járni, a második családomnak tekintettem az osztálytársaimat és a tanítóimat. Rengeteg plusz dolgot kaptunk. A kis létszámnak köszönhetően minden iskolásra sokkal több idő jutott. Nagyon örülök, hogy most a kisfiam is itt tanulhat. Fantasztikus pedagógusokkal van körbevéve. Biztonságban, szeretetben töltik minden napjukat ebben a gyönyörű kis iskolában. A német nyelvet emelt óraszámban tanulhatják és tisztában vannak a sváb hagyományaikkal. Szívből ajánlom mindenkinek ezt a kis iskolát! Igazi kincs, gyönyörű környezetben.</blockquote>

<blockquote cite="Brandlné Beszedics Ildikó">Úgy érezzük, hogy a kislétszámú osztály megfelelő alsó tagozaton. Sokkal jobban tudnak foglalkozni az esetleges egyéni fejlesztésekkel, mivel az alapok a legfontosabbak. Megfelelő tájékoztatást, segítséget kapunk a pedagógusoktól, hogy melyik területeken kell, érdemes gyakorolni gyermekünkkel. Fontos volt számunkra a német nyelv oktatása, melynek színvonala kiemelkedő az iskolában. Véleményem szerint a gyerekek szívesen járnak ide, hisz kis közösségről beszélünk, így mindenki ismer mindenkit.</blockquote>
</div>